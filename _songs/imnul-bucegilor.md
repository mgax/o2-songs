---
title: Imnul Bucegilor
author: Calendar (Axa)
video: https://www.youtube.com/watch?v=KSizJaG7XQQ
---

**Acorduri:**  
**Strofa și refren:** ***Sol / Sol la / la Re / Re Sol (x2)***  
*SAU*  
**Strofa și refren:** ***Do / Do re / re Sol / Sol Do (x2)***  

1\. Dacă ai un dor ce te frământă  
Nu căta că-i drum obositor  
Hai, prietene, cu noi pe stâncă  
Pe cărările Bucegilor  
Pe poteci umblate doar de ciute  
Sub aripa Caraimanului  
Vei afla povești necunoscute  
Spuse chiar de glasul muntelui  

*R: Când Bucegii dau zvon*  
*de piatră și izvoare*  
*Oriunde-ai fi, răspunde*  
*la a lor chemare*  
*Caraimanul, Coștila*  
*ascunsă sub un nor*  
*Și Morarul te vor primi la pieptul lor*  

2\. Pe platou, la mare înălțime  
Babele la sfat s-au adunat  
Numai Baba Mare stă deoparte  
Și-și pune-ntrebări neîncetat  
Oare Sfinxul care tace-ntruna  
Și privește-n zări nepăsător  
Se iubește-n taină cu Bătrâna  
Sau le face curte Doamnelor  

3\. Jos la Peștera întunecoasă  
Stă bătrânul schit uitat de ani  
Aici doina-ți pare mai duioasă  
Îngânată de bătrâni ciobani  
Starețul bătrân cu barba-i albă  
Adâncit în rugăciunea lui  
Spune-ncet cu vocea lui domoală  
Pravila străveche-a muntelui  

4\. Pe Morar în nopți cu lună plină  
Sau pe brânele Bucșoiului  
Vin în zori scăldate în lumină  
Zânele din Valea Cerbului  
Au pe cap cununi de campanulă  
Și în plete flori de colț de-argint  
Capre negre-n vârf de creastă sură  
Străjuiesc în noapte locul sfânt  

5\. De la Vârful Omu hăt în zare  
Dunărea albastră poți s-o vezi  
Piatra Craiului și Piatra Mare  
Făgărașul cu-ale lui zăpezi  
Hoinărind în munți pe o cărare  
Când în cale-o cruce ai întâlnit  
Nu uita să pui măcar o floare  
Pentru cel ce muntele-a iubit  
