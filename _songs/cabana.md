---
title: Cabana
author: Vasile Mardare
layout: song
video: http://www.youtube.com/watch?v=nz0Y4jLhxzE
---

O cabană în munţi,  
o cabană de lemn  
Cu un foc strecurat  
în butucii de lemn  
Şi un vaier ieşind  
din pădurea de lemn  
Şi cu urşi traversând  
o podişcă de lemn  
Parc-aşa a şi fost,  
nu de mult undeva  
Te iubeam, mă iubeai -  
viaţa mea, viaţa ta  
Mă rugai să privesc,  
mă rugai să ascult  
Căprioare venind  
dintr-un basm de demult  


R: Şi-ntr-o zi am aflat  
de-o cabană care-ar fi ars  
Mi-a fost greu să şi cred  
că e vorba de-acel adăpost  
Nici nu ştiu dacă e  
casa mică în care-am fost  
Iar de-ar fi să pot şti, n-ar avea,  
n-ar avea niciun rost  

2\. Miroseam a zăpezi  
într-o casă de lemn  
La mansardă urcam  
sub acelaşi îndemn  
Adormeam şi prin somn  
auzeam dinspre hol  
Ciocănind în fereşti  
ba un om, ba un stol  
Dintr-un timp fără timp  
apărea un poştaş  
Să ne-aducă scrisori  
dintr-un fel de oraş  
Nici atunci, nici acum  
n-am putut să-nţeleg  
Din acele scrisori adevărul întreg  


3\. Îţi scriam, îmi scriai,  
le puneam în cutii  
Ca să aibă motiv şi să poată veni  
Apărea un poştaş  
dintr-un timp fără timp  
Să ne-aducă scrisori  
ca-ntr-o cotă de schimb  
Dinspre munte vin nopţi  
fără pic de lumini  
Înainte de somn  
te-aşezai să te-nchini  
Câte nopţi au trecut,  
câte ore s-au scurs  
Mi-ai strigat că în prag  
se culcase un urs  
O cabană în munţi şi părerea de rău  
Dulcea mea, unde eşti,  
unde e chipul tău  
Dintr-o casă de lemn  
într-un tron de ciment  
Şi zăpezile-n munţi  
care-aleargă absent   
